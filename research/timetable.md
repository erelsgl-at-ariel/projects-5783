<div dir='rtl' lang='he'>

# פרוייקט שנתי מחקרי - הנחיות ולוח-זמנים

דף זה מציג בקצרה את השלבים העיקריים בעבודה על הפרוייקט. התאריכים הכתובים כאן הם התאריכים האחרונים להגשה; כדי לאפשר זמן לתיקונים ושיפורים, יש לבוא באחת משעות-הקבלה הקודמות לתאריך הרשום, ולהציג למנחה את המסמכים ו/או המערכת.

כדי שתפיקו את המירב מהפרוייקט, מומלץ "לשגע" את המנחה כמה שיותר גם בין השלבים, ובמיוחד בשעות-הקבלה, לשאול ולהתייעץ על כל דבר שיכול לעזור לכם לבנות פרוייקט מושלם. 


## שלב א: הבנת האלגוריתם
בשלב זה יש לקרוא בעיון את המאמר, להבין את האלגוריתמים, לסכם אותם במילים שלכם,
ולייצר עבורם
*דוגמאות הרצה*.
דוגמאות אלו יהיו הבסיס לבדיקות היחידה שתכתבו בהמשך.
אפשר לקחת דוגמאות מהמאמר עצמו. בנוסף, יש להוסיף דוגמאות למקרי-קצה
ולענפים שונים באלגוריתם.

**30/11/21: הגשת סיכום+דוגמאות. ציון 20%**


## שלב ב: מימוש ראשוני ובדיקות יחידה
בשלב זה 
יש לכתוב את *הממשק* של הפונקציות שיש להוסיף:
מה הקלט? מה הפלט? איך ייראו דוגמאות-הרצה?
 יש לכתוב כותרות ומימוש בסיסי לכל חלקי המערכת, 
וכן לכתוב בדיקות-יחידה מקיפות.
יש להשתמש בכלים המתאימים לבדיקות יחידה לפי סוג המערכת, כגון:
`doctest`, `selenium`.
שימו לב: בשלב זה רוב הבדיקות לא יעברו. 

**5/1/22: הגשת מימוש ראשוני + בדיקות יחידה. ציון 20%**


## שלב ג: מימוש מלא
בשלב זה יש לסיים את מימוש כל הפונקציות הדרושות.
יש לוודא שכל הבדיקות עוברות בלי תקלות.

* שימו לב: הפרוייקט השנתי שונה מקורסים אחרים בכך שהוא מעביר אליכם חלק גדול מהאחריות, בפרט בעניין לוח הזמנים. בקורסים הרגילים, המרצים קובעים עבורכם את לוח הזמנים; בפרוייקט השנתי, נקבעה מסגרת זמנים כללית לשלבים העיקריים, אבל בתוך המסגרת הזאת, יש לכם חופש לתכנן את לוח-הזמנים שלכם כרצונכם. 
* מומלץ שתקבעו לעצמכם אבני-דרך לביצוע תת-משימות של המשימה העיקרית.
* מומלץ לקבוע תת-משימה פעם בשבועיים, ולהגיש אותה בשעת-הקבלה הקרובה לתאריך שקבעתם. זאת על-מנת שתוכלו לקבל משוב ולוודא שאתם בכיוון הנכון.

**9/3/22: הגשת מימוש מלא. ציון 20%**


## שלב ד: הרצת ניסוי
בשלב זה יש להריץ ניסוי לבדיקת ביצועי האלגוריתם על נתונים אמיתיים ונתונים אקראיים, והשוואה לאלגוריתמים אחרים.
הנחיות מפורטות לביצוע הניסוי יינתנו בהמשך.

**27/4/22: הגשת קוד הניסוי ותוצאותיו. ציון 20%**


## שלב ה: פוסטר ומאמר
בשלב זה יש לכתוב מאמר בשפת
`LaTeX`
המתאר בפירוט את הניסוי ותוצאותיו,
וכן להכין פוסטר בגודל A0 שיוצג ביום הצגת הפוסטרים המחלקתי.

הציון בשלב זה נקבע ע"י בוחן חיצוני (רכז הפרוייקטים או מרצה אחר מהמחלקה),
בהתאם להתרשמות שלו מהפרוייקט והשוואה לפרוייקטים אחרים.

**8/6/22: הצגת פוסטר ומאמר. ציון 10%**

**שימו לב:** 

* כתיבת מאמר (כולל כל התיקונים) מזכה במילגת-מחקר של 12,000 ש"ח,
המתחלקת בין הסטודנטים המשתתפים בכתיבה (רק סטודנטים שעדיין לא סיימו את הלימודים יכולים לקבל מילגה)
* כתיבת מאמר מחקרי דורשת זמן לתיקונים ושיפורים. אנא תכננו את זמנכם בהתאם והראו לי את המאמר מספר שבועות לפני תאריך ההגשה, כדי שיהיה לכם זמן לתיקונים.

## שלב ו: הצגה סופית

יש להציג את המערכת לפני רכז סדנת הפרוייקטים בתאריך שייקבע.

עד לתאריך זה יש לסיים את כל התיקונים שנשארו, וכן לוודא שיש תיעוד מלא בגיטהאב.

הציון בשלב זה נקבע ע"י רכז הפרוייקטים,
בהתאם להתרשמות שלו מהפרוייקט והשוואה לפרוייקטים אחרים.

**28/7/22: הצגה סופית. ציון 10%**


</div>
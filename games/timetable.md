<div dir='rtl' lang='he'>

# פרוייקט שנתי – פיתוח משחק מחשב חינוכי או מחקרי - הנחיות ולוח-זמנים

דף זה מציג בקצרה את השלבים העיקריים בעבודה על הפרוייקט, ומסגרת כללית ללוח-זמנים המחייב את כל הפרוייקטים. התאריכים הכתובים כאן הם התאריכים האחרונים להגשה; כדי לאפשר זמן לתיקונים ושיפורים, יש לבוא באחת משעות-הקבלה הקודמות לתאריך הרשום, ולהציג למנחה את המסמכים ו/או המערכת.

כדי שתפיקו את המירב מהפרוייקט, מומלץ "לשגע" את המנחה כמה שיותר גם בין השלבים, ובמיוחד בשעות-הקבלה, לשאול ולהתייעץ על כל דבר שיכול לעזור לכם לבנות פרוייקט מושלם. 

הציון של כל שלב הוא 10% מהציון הסופי.

## שלב א: מסמך חזון (Vision). 
יש להתייחס לשאלות הבאות:
* מה - הגדרה של המשחק במשפט אחד;
* למי - קהל היעד – מי ישחק?
* למה – לאיזו מטרה ישחקו - מה בדיוק ילמדו?
* כמו – אילו משחקים דומים קיימים בשוק, ומדוע המשחק שאתם מציעים טוב יותר? 
	*  כדי לענות על סעיף זה יש לבצע סקר-שוק. אנא ציינו באילו מילות-מפתח השתמשתם.
* נאום מעלית – נאום של חצי דקה, המתאר בקצרה את מהות המשחק שלכם.
  
**18/11/21: הגשת מסמך חזון.     .**


## שלב ב: מסמך דרישות (SRD). 

בשלב זה יש להגיש את:
* מטלות הרכיבים הרשמיים והרכיבים הדרמטיים מקורס פיתוח משחקי מחשב.
* ציורי מסך מפורטים. 

במקביל, יש ליצור קשר עם *יועצים* - 
מומחים בתחום שעליו אתם כותבים את המשחק.
יש לספר ליועצים על הרעיון שלכם,
להראות להם את מסמך הדרישות, ולקבל מהם משוב
לגבי התוכן, ואיך לעצב את המשחק באופן שאכן ילמד את הדברים הנכונים.

**30/11/21: הגשת מסמך דרישות + פניה ליועצים.     .**


## שלב ג: מסמך עיצוב (SDD). 

יש להתייחס בפרט לנושאים הבאים:
* שפות תיכנות, מסדי-נתונים, שרתים, וכלי-תוכנה אחרים שתשתמשו בהם;
* ספריות קוד-פתוח שתשתמשו בהן;
* מבנה הקוד, מחלקות עיקריות, חלוקה לקבצים;
* חלוקת-אחריות בין חברי-הצוות (כמובן כולם עוזרים לכולם, אבל לכל נושא יש אחראי/ת אחד/ת).
יש להתייחס בנפרד לצד השרת, צד הלקוח, וחלקים נוספים של המערכת לפי הצורך.

במקביל, יש לתקן את מסמכי הדרישות בהתאם לתשובות שקיבלתם מהיועצים.

**15/12/21: הגשת מסמך עיצוב.      .**

*שימו לב: לפי דרישת רכז הפרוייקטים, יש להגיש את כל המסמכים של שלבים א-ג באנגלית בלבד. עם זאת, אם קשה לכם להתבטא באנגלית בצורה ברורה, אנא הציגו לי את המסמכים בעברית מספר ימים לפני תאריך ההגשה הרשמי, כדי שאוכל להבין למה התכוונתם ולהציע תיקונים ושיפורים. לאחר התיקונים תוכלו לתרגם את המסמכים לאנגלית לצורך ההגשה.*


## שלב ד: משחקון הדגמה 
בשלב זה יש לממש את המשחק בהתאם להנחיות בקורס "פיתוח משחקי מחשב".
עד סוף הסמסטר, אמור להיות לכם משחקון באורך חמש דקות לפחות, הממחיש את הרעיון המרכזי.

**5/1/22: הגשת משחקון הדגמה.    .**


## שלב ה: הרחבת המשחק
בשלב זה יש להראות את המשחקון שלכם ליועצים, לשפר ולהרחיב אותו בהתאם למשוב שאתם מקבלים מהם.
כמו כן, יש להוסיף רמות למשחק ולהגיע למשחק של כ-20 דקות.

**9/3/22: הגשת משחק מורחב.    .**


## שלב ו: משחק באורך מלא
בשלב זה יש להגיש משחק באורך מלא (לפחות שעה), כולל כל התיקונים, וללא תקלות.

**30/3/22: הגשת משחק מלא ללא תקלות.    .**


## שלב ז: בדיקות עם משתמשי קצה
בשלב זה יש לתת את המערכת לשחקנים מחוץ לצוות
(לגייס משתמשים מהמשפחה, חברים, או כל דרך אחרת).
על כל חבר/ת צוות לגייס לפחות  3 משתמשים.
יש לצפות בהם תוך כדי שהם משחקים, ולהכין דו"ח מסודר המתעד
את התהליך: האם המשחק נוח למשתמש, קל ללימוד; האם מתגלות תקלות נוספות; 
האם הם נהנים לשחק; האם המשחק אכן משיג את מטרתו הלימודית.

**27/4/22: הגשת דו"ח בדיקות עם משתמשי קצה.    .**


## שלב ח: שיווק - פוסטר וסרטון

מטרת שלב זה היא לשווק את המשחק שלכם לאנשים מבחוץ - שאינם מכירים אותו.
לשם כך יש להכין:

* סרטון שיווקי קצר (1-2 דקות), המסביר על המשחק ומדגים את פעולתו.
* פוסטר בגודל A0 שיוצג ביום הצגת הפוסטרים המחלקתי.

הציון בשלב זה נקבע ע"י בוחן חיצוני (רכז הפרוייקטים או מרצה אחר מהמחלקה),
בהתאם להתרשמות שלו מהפרוייקט והשוואה לפרוייקטים אחרים.

**8/6/22: הצגת סרטון + פוסטר.**


## שלב ט: תיקונים ושיפורים

בשלב זה יש לתקן את כל ההערות שהתקבלו מהמנחה, מהבודקים בהצגת הפוסטר והסרטון, ומהשחקנים. המשחק אמור להיות מושלם.

**29/6/22: הגשת משחק מושלם.**



## שלב י: הצגה סופית

יש להציג את המשחק לפני רכז סדנת הפרוייקטים בתאריך שייקבע.

עד לתאריך זה, יש לוודא שיש תיעוד מלא בגיטהאב + מדריך התקנה למערכת.

הציון בשלב זה נקבע ע"י רכז הפרוייקטים,
בהתאם להתרשמות שלו מהפרוייקט והשוואה לפרוייקטים אחרים.

**28/7/22: הצגה סופית.**


</div>